---
layout: post
title: "Il procione e l’orso: una storia con animali e morale"
date: 2017-10-02 12:00
categories: hello world
---

Un procione sgambettava lungo il sentiero che portava al fiume. A metà strada incontrò un orso.
L’animale, grande e piuttosto vecchio, osservava dei fiori sul prato. Si grattava la testa preoccupato e borbottava tra sé e sé. Quando vide il procione gli fece cenno di avvicinarsi.
«Orso,» chiese il procione, «che cosa ci fai qui? La tua tana è lontana e tu non sei tipo da cogliere fiori.»
«Ahimé, procione!» rispose l’orso, «le api che fanno il mio miele da tempo hanno smesso di farne a sufficienza. Tra poco sarà inverno e io non posso andare in letargo senza la mia leccornia!»
«Ho controllato i prati qua attorno,» continuò mentre andava a sedersi su un masso, «ma non c’è traccia delle mie amiche lavoratrici. Non so che api pigliare!»
Scoppiò in una risata. «Se mi passi il gioco di parole,» aggiunse subito dopo.

«Orso, è semplice,» rispose il procione, «devi andare a vedere se c’è un problema negli alveari. A volte le api stanno male. O fanno sciopero.»
«Sono andato, ahimé.» L’orso scuoteva la testa sconsolato. «Le api dicono che non trovano il fiore giusto per il loro miele. Guarda,» fece cenno al procione di seguirlo fino ad un albero. «Il fiore che gli serve è lì in alto, ma si rifiutano di andarci perché soffrono di vertigini.»
«Se solo ci fosse qualcuno che potesse salire al posto mio…» L’orso guardava il procione con malcelata speranza. Gli sorrise, indicò l’abero con il muso, gli sorrise ancora. Il procione era pensieroso.
«Aspetta un attimo,» disse il procione, «questa è una storia con animali e morale, vero?»
L’orso rimase un momento interdetto e rispose: «Una cosa?»
«Una storia con animali e morale. Una di quelle storie con gli animali e la morale, cribbio. Quelle che i cuccioli di uomo si bevono alla sera, prima di andare a dormire.»
«Non so di che cosa tu stia parlando, mio giovane amico.» L’orso era agitato e saltellava sulle gambe mentre cercava di far tornare l’attenzione sul fiore. «Ora, stavo dicendo di quell’albero…»

«Se è una storia con animali e morale, io non ci voglio finire in mezzo.» il procione lo interruppe subito. «Un mio amico è stato in una storia con animali e morale, una volta. Dice che se ne è sempre pentito.»
«Ti assicuro che non è una storia con animali e morale,» rispose categorico l’orso.
«Quindi se vado a vedere il titolo di questo pezzo, non trovo che è una storia con animali e morale?»
«Ovviamente.» L’orso stava sudando.
«Perfetto, vado a dare un occhio,» disse il procione mentre si allontanava in direzione del titolo.
«Aspetta.» disse subito l’orso. La sua voce era diventata un sibilo. «E va bene. Sei in una storia con animali e morale. Ma questa roba la pagano a peso d’oro. Posso farti ricco.»
«Vecchio imbroglione!» Il procione era irritato. «Immagino che volessi propormi di salire sull’albero e cacciare una morale stantia sul chiedere aiuto agli altri.»

«Ragiona,» l’orso era diventato serio mentre spiegava al procione le sue ragioni, «tu sali sull’albero, prendi quel dannatissimo fiore, ci cacciamo la morale, troviamo un pollo che ci pubblichi a suo nome e siamo ricchi!»
«Non se ne parla, ho di meglio da fare. I cuccioli di uomo possono imparare a vivere come tutti quanti noi. Soffrendo.»
«Ma andiamo. La morale…» Ormai il procione si stava allontanando mentre l’orso lo inseguiva.
«La morale di questa storia con animali e morale è che non bisogna farsi coinvolgere nelle storie con animali e morale.» Il procione non lo guardava nemmeno mentre se andava via. «Tanto meno quelle con vecchi orsi imbroglioni,» aggiunse, «Stammi bene.»
E sgambettò fuori dalla storia con animali e morale.
